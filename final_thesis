บทที่ 1
บทนำ
1.1 ความสำคัญและที่มาของปัญหาการวิจัย
ในปัจจุบัน ความรู้ทางด้านชีววิทยามีการศึกษาค้นคว้ากันเป็นอย่างมาก โดยเฉพาะการศึกษาทางด้าน พันธุศาสตร์ ที่ศึกษาถึงคุณลักษณะต่างๆของสิ่งมีชีวิต ที่มีสาเหตุมาจากยีน ซึ่งองค์ประกอบของยีนนั้นอยู่บนสายของรหัสพันธุกรรมที่เรียกว่า ดีเอ็นเอ ดังนั้นการค้นคว้าวิจัยทางด้านที่เกี่ยวข้องกับ ดีเอ็นเอ จึงเกิดขึ้นเป็นจำนวนมาก เนื่องจากว่าข้อมูลของสาย ดีเอ็นเอ ของสิ่งมีชีวิตแต่ละชนิดนั้นแตกต่างกัน และความยาวของลำดับ ดีเอ็นเอ นั้นมีขนาดที่ยาวมากๆ การเก็บข้อมูล เพื่อช่วยในการสืบค้น การเปรียบเทียบ ลำดับดีเอ็นเอ นั้นเป็นไปได้ยาก จึงต้องนำความรู้ทางด้านคอมพิวเตอร์ และ ทางด้านสถิติ เข้ามาช่วย จึงทำให้เกิดงานทางด้าน ชีวสารสนเทศศาสตร์ (Bioinformatics) ขึ้นมา

สายลำดับของ ดีเอ็นเอ ของสิ่งมีชีวิตแต่ละชนิดนั้นมีขนาดที่ใหญ่มากเช่น สายลำดับของจีโนมมนุษย์นั้น มีประมาณ สามพันล้าน ลำดับเบสจาก 23 โครโมโซม ซึ่งลำดับเบสของมนุษย์นั้นถูกค้นพบโดยสมบูรณ์จากโครงการ Human Genome Project ที่เริ่มโครงการตั้งแต่ปี พ.ศ. 2533 และสำเร็จเมื่อปี พ.ศ. 2543 จากโครงการนี้ทำให้งานวิจัยทางด้าน ชีวสารสนเทศศาสตร์ได้รับความสนใจและมีการพัฒนาขึ้นมาอย่างต่อเนื่อง เพื่อเป็นเครื่องมือในการวิเคราะห์ข้อมูลทางชีววิทยา เทคนิคและวิธีการในการต่างๆนั้นจำเป็นต้องทำงานกับข้อมูลปริมาณมากๆซึ่งทำให้มีความซับซ้อนในการคิดขั้นตอนวิธีในการจัดการ และ ยังใช้ทรัพยากรของฮาร์ดแวร์อย่างมากในการประมวลผลข้อมูลต่างๆ ตัวอย่างปัญหาที่ใช้วิธีการทางชีวสารสนเทศศาสตร์แก้ได้แก่ การจัดเรียงลำดับ (aligning sequences) ที่มีความซับซ้อนในการประมวลผลมาก และ การจับคู่รูปแบบ (matching pattern) ที่มีความซับซ้อนน้อยกว่า



1.2 วัตถุประสงค์ของการวิจัย

1.2.1 เพื่อศึกษาค้นคว้าและวิเคราะห์อัลกอริทึมในการเปรียบเทียบลำดับเบสของดีเอ็นเอเป้าหมายบนสายลำดับเบสของดีเอ็นเอที่เป็นฐานข้อมูล

1.2.2 เพื่อศึกษาวิธีการพัฒนาโปรแกรมเชิงฟังก์ชันด้วยภาษาเออแลง เพื่อนำมาประยุกต์ใช้ในการพัฒนาโปรแกรมต้นแบบ เพื่อช่วยในการค้นหาลำดับเบส

1.2.3 ศึกษาการพัฒนาโปรแกรมแบบขนาน และ แบบหลายๆคอร์ของหน่วยประมวลผล เพื่อพัฒนาอัลกอริทึมในการค้นหาให้มีประสิทธิภาพยิ่งขึ้น

1.2.4 ปรับปรุงเทคนิคในการค้นหาเพื่อให้รวดเร็วและใช้งานง่าย
